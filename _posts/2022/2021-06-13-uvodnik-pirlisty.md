---
layout: post
category: blog
title:  >-
  Žijeme Devítkou
date: '2022-06-13'
author: Václav Vislous
authorId: vaclav.vislous
image: articles/2022/uvodnik-jaro2022_2.jpg
---
Abych mohl zhodnotit naše působení v zastupitelstvu devítky, sluší se nejdřív jít úplně na začátek. Přesně před čtyřmi lety jsem se přidal do týmu Pirátů jako politikou naprosto nepolíbený člověk. Byl jsem obrněný pouze silnou touhou změnit věci, které mě na mém okolí trápily.

Ještě před mým vstupem do politiky jsem byl interpelovat stávající vedení radnice na jednání zastupitelstva. Ptal jsem se na pro mě zcela banální věci - proč není možné opravit silnice a chodníky v naší ulici, proč není možné zajistit pořádek kolem popelnic atd. Věci, které napadnou každého z vás. Jako mnoho jiných jsem i já na vše slyšel, že „to nejde“. Nevěřil jsem tomu, a rozhodl jsem se ukázat, že to není pravda.

Výsledky komunálních voleb v roce 2018 nám daly silný mandát. Bohužel však nestačil na to, abychom se mohli podílet na vedení radnice. Šli jsme proto do opozice. Od samého začátku jsme však deklarovali, že i z ní chceme pracovat maximálně konstruktivně. Chtěli jsme přispět věcnou kritikou toho, co podle nás nebylo správně, a zároveň přinést jiná, lepší řešení. Lokální politika totiž není o velké ideologii, ale o domluvě nad dobrou věcí a komunikaci.

Asi nejvíc jsme celé čtyři roky volali po mnohem větším kontaktu radnice s obyvateli devítky. Chtěli jsme, aby možnost vyjádřit se nejen k řešení dnešních problémů, ale především k tomu, jak se má naše městská část vyvíjet dále, nebyla omezena na několik volených zástupců. O to spíše, že podél ulic Kolbenova a Poděbradská se v té době začal naplno plánovat rozvoj, který devítka po desetiletí nezažila. Je proto velmi dobře, že v posledních týdnech proběhla napříč Prahou 9 setkání s občany o dalším rozvoji lokalit v okolí jejich bydliště.

A co se nám podařilo konkrétně? Asi nejdůležitější věcí, o které se nám podařilo radnici devítky přesvědčit, je nákup pozemků pošty vedle připravované ZŠ U Elektry. Na to, že má pošta nevyužité pozemky vedle těch určených pro dlouho slibovanou novou školu a že by je bylo záhodno získat, jsme radnici důrazně upozorňovali na zastupitelstvu. Nejdříve jsme slyšeli, že se prý pošta s devítkou nebude bavit. Naléhali jsme, ať to radní alespoň zkusí. Dnes je to obrovské vítězství pro Prahu 9, která díky tomu získala strategické pozemky pro další rozvoj veřejného vybavení v oblasti.

V otázce rozvoje městské části jsme dlouhodobě apelovali na řešení urbanistických studií na celé územní celky. Dříve bylo zvykem, že si každý developer stavěl tak, aby maximalizoval své pozemky. Nikdo nebral ohled na vytváření funkční čtvrti. Přes počáteční námitky (opět), že je developeři nebudou respektovat, jsme nakonec dospěli k tomu, že máme ucelenou představu, jak z transformačních území podél Kolbenovy a Poděbradské udělat čtvrti plné života. 

O celé řadě dalších věcí si přečtěte v článcích mých kolegů. Ti se zapojili do řešení problémů v oblastech jako je školství, vysoké náklady na vytápění, odstranění vraků, či bezpečnost.

A jaké další výzvy nás čekají? Na radnici dlouhodobě platilo, že se vše dělalo starým zaběhnutým způsobem. To se musí změnit. Ukažme si to na
neuspokojivé situaci ve školství. To dlouhodobě trpí nedostatečnou kapacitou i kvalitou. Když pak přišla nejdříve epidemie koronaviru a nyní vlna válečných uprchlíků z Ukrajiny, tak se naplno ukázalo, že zaběhnuté postupy zdaleka nestačí. Svět se zásadně změnil. Devítka se nemůže dál bránit změnám a doufat, že to nějak přejde. Musíme se podívat jinam a inspirovat se od těch nejlepších. Je třeba napnout síly, abychom společně dokázali všechna úskalí ustát a udělali z Úřadu MČ Praha 9 moderní radnici otevřenou všem. Věřím, že nás v této snaze podpoříte!

Václav Vislous
předseda Místního sdružení Pirátů