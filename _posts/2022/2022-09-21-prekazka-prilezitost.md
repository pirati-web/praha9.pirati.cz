---
layout: post
category: blog
title:  >-
  Každá překážka je pro mě příležitostí
date: '2022-09-20'
author: Václav Vislous
authorId: vaclav.vislous
image: articles/2022/vasek-pl.jpg
---
I když v zastupitelstvu devítky pracuji už 4 roky, chtěl bych se voličům více představit. Narodil jsem se do dvojjazyčné rodiny v Minsku a do Česka jsme se přestěhovali, když jsem šel do třetí třídy. V sedmnácti jsem se naučil, jaké to je spoléhat se sám na sebe. Přerušil jsem studium na gymnáziu a odjel studovat angličtinu do Austrálie. Na živobytí jsem si vydělával úklidem v supermarketu a jako obsluha na dostizích. Za ušetřené peníze jsem se podíval na Nový Zéland.

Po dokončení studií na Univerzitě Karlově v Praze jsem získal letní stáž u poradenské společnosti McKinsey a pak jsem rok působil jako asistent profesora ekonomie Michala Mejstříka v Národní ekonomické radě vlády (NERV). Pokračoval jsem magisterským studiem na škole HEC Paris, která patří mezi nejvýznamnější vzdělávací instituce pro podnikatele na světě. Po škole jsem nastoupil do poradenské společnosti Arthur D. Little, kde jsem se zabýval převážně energetikou. Dnes pracuji v rodinné nábytkářské firmě a podílím se na inovativním zeleném projektu.

Proč to píšu? Nebojím se výzev, práce, ani případných obtíží. A to vše je v politice potřeba. Slovo “nejde” jsem v životě nikdy moc nepoužíval. Opravit chodníky a silnice, případě vydláždit část páteřní cyklostezky? Podle místních politiků naprosto nereálné. To byl ten zásadní moment, kdy jsem se rozhodl o politiku nejen zajímat, ale aktivně do ní vstoupit. Byť jsme byli v opozici, tak minimálně tyto nešvary se podařilo vyřešit. Městská část nyní díky nám dokonce plánuje celkovou obnovu mnoha zanedbaných částí devítky. Před čtyřmi lety by to bylo sci-fi.

Podobně byla před příchodem Pirátů do zastupitelstva pro radnici slova jako „participace“ nebo „komplexní územní studie“ cizími pojmy. Nyní se napříč devítkou začala radnice na základě studií bavit s občany o dalším rozvoji. Podařila se i řada věcí, které dříve “nešly” a u kterých jsme žádali radní, aby se o ně alespoň pokusili.

Devítka má obrovský potenciál. Díky rozsáhlým rozvojovým územím je dnes naprosto zásadní chvíle, kdy můžeme ovlivnit její podobu na další desetiletí. Mým cílem je co nejvíce zapojit do tohoto procesu jak veřejnost, tak i odborníky, abychom vybudovali město připravené na budoucí výzvy, které bude pro své obyvatele domovem, na které mohou být pyšní.

Proto kandiduji na starostu devítky. Přináším autentickou politiku, která není postavená na ideologii. Zapojit se do ní může každý. Nestojí na žádných osobních nebo firemních zájmech, ale na práci zkušených lidí, kteří chtějí pomoci měnit devítku k lepšímu. Takoví jsou i Piráti z Prahy 9. Chceme kvalitnější město pro sebe, své rodiče a své děti a jsme tomu ochotni věnovat volný čas. Panuje mezi námi přátelská atmosféra a ta je základem otevřené komunity, která má sílu posunout devítku dopředu. Na tom jsme připraveni spolupracovat se všemi, kteří to s rozvojem devítky a prací pro její občany myslí vážně. 

*Václav Vislous, MSc.*
*kandidát na starostu Prahy 9*
