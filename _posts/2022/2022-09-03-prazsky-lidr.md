---
layout: post
category: blog
title:  >-
  Pražský lídr primátor zdeněk hřib
date: '2022-09-03'
author: Zdeněk Hřib
image: articles/2022/hrib-tricko2.jpg
---
Vážení Pražané,
brzy dokončíme první čtyři roky ve vedení města a nastal tak čas skládat účty. V roce 2018 se metropole díky vaší voličské podpoře ocitla na prahu změny. Ta ale nenastane přes noc. Správné věci totiž vyžadují čas, a hlavně hodně úsilí.

O čtyři léta později mohu říct, že jsme dosáhli nebývalého rozvoje našeho města. Rekordním tempem se prodlužují tramvajové tratě, stavějí se P+R parkoviště i tři nová přemostění Vltavy a povoluje se výstavba 10 tisíc nových bytů za rok, což je nejvíc od roku 1989. Máme Prahu zelenější s jasným plánem na posílení energetické soběstačnosti a zlevnění energií a je připravená i výstavba nových městských bytů pro tisíce Pražanů. Stavíme
metro D, opravujeme Barrandovský most, narovnali jsme městu páteř v zahraničních vztazích a zeštíhlili jsme magistrát o 7 % úředníků. 

To jsou některé z projektů, na které roky neměl nikdo odvahu. Nedávno získal také pravomocné územní rozhodnutí nový jihovýchodní úsek 511 Pražského
okruhu. Srovnání aktuálního rozvoje se stagnací města v minulých letech najdete přehledně na webu pragozor.cz. Nedávné události ukázaly, že v Praze není žádná jiná strana, která by nebyla zapletena v kauze Dozimetr. Piráti v tom nejedou a korupční chapadla z dopravního podniku na magistrát nedosáhla. 

Naše protikorupční opatření nastavená na radnici se ukázala jako funkční, protože zakázek magistrátu se kauza netýká. V příštím volebním období
chceme proto tato opatření prosadit i ve všech městských firmách. Teď už snad všichni chápou, proč je to potřeba.

Chcete-li společně s námi udržet tento kurz, vidět námi nastartované projekty sloužit Vám i Vašim dětem a dobře žít v tom nejhezčím městě na světě, volte na magistrát Piráty. Já i další naši kandidáti a kandidátky vám slibujeme, že nás odvaha řídit Prahu správně neopustí ani v následujících letech.

Váš Zdeněk Hřib,
primátor