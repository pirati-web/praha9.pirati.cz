---
layout: post
category: blog
title:  >-
  Dejme dětem šanci být lepší!
date: '2022-09-13'
author: Kamila Viktorinová
authorId: kamila.viktorinova
image: articles/2022/kamila-pl.jpg
---
Čtyři roky v zastupitelstvu mě přesvědčily o tom, že se chci dál věnovat kultuře, sportu a dalším volnočasovým aktivitám, zejména ve vztahu k dětem. Prolíná se v tom moje dřívější a současná práce, a hlavně mé celoživotní zájmy. Z vlastní zkušenosti vím, jak důležité jsou fungující mezigenerační vztahy, a za svou i společenskou prioritu považuji celoživotní vzdělávání.

Vystudovala jsem herectví a několik let jsem se mu také věnovala, ale pak mě zlákaly děti. Práce s nimi mi přišla smysluplnější. Doplnila jsem si pedagogické a manažerské vzdělání a začala jsem učit v mateřské škole. Letos jsem se v jedné z nich stala  ředitelkou. 

Svou dlouholetou praxí ve školství, pomáhám radou i zkušenostmi svým kolegům, kteří jsou členy školské komise. V zastupitelstvu  se však věnuji  hlavně bytové problematice, sociální oblasti, kultuře a sportu a prosazovala jsem pirátské priority i v příslušných komisích.

Piráti od začátku svého působení v zastupitelstvu Prahy 9 prosazovali, aby devítka měla dostatek bytů pro potřebné profese (učitele, zdravotníky, sociální pracovníky, městské strážníky apod.) a k zajištění  dostupného sociálního bydlení. V bytové komisi jsme však řešili především privatizaci městských bytů, kterou je potřeba dokončit. Opakovaně jsme žádali o plán rozvoje bytového fondu a koncepční přístup radnice k městským bytům.  Ale to je poněkud sisyfovská práce. 

Mojí prioritou jsou děti, a proto jsem prosazovala kvalitní a dostupnou nabídku volnočasových aktivit na devítce a férové podmínky podpory pro činnost sportovních klubů a kulturních institucí. Náklady na provoz rostou, zejména kvůli skokovému zdražení energií. V příštím volebním období s tím bude potřeba počítat a citlivě podpořit sportovní kluby a kulturní instituce tak, aby se nabídka aktivit pro děti, ale i seniory nemusela omezovat. Na rodiny už další náklady přenášet nelze. Prioritou politiků by měla být podpora dětí, aby z nich vyrostli dobří a zodpovědní lidé. Praha 9 je potřebuje.

*Mgr. Kamila Viktorinová*

**Priority pro kulturu a sport:**
 - Kvalitní nabídka kulturních a sportovních aktivit
 - Dostupnost volnočasových aktivit pro rodiny, zlepšování mezigeneračních vztahů
 - Podpora financování provozu a zároveň údržba technického zázemí pro kulturu a sport
 - Férové dotační podmínky pro kulturní instituce a sportovní kluby


 