---
layout: post
category: blog
title:  >-
  Bezpečenost nelze zajistit bez prevence kriminality a spolupráce s občany
date: '2022-06-18'
author: Ilona Chromová
authorId: ilona.chromova
image: articles/2022/policie.jpg
---
V ulicích Prahy 9 byly dlouhá léta problémem vraky, které nikdo neřešil. Vraky překážely řidičům v parkování i při blokovém čištění. Minulý rok jsme naší aktivní činností přispěli k odstranění desítek vraků z ulic.

Na začátku jsme zmapovali torza nepojízdných vozidel, zdokumentovali je a zanesli do systému zmente.to. Do týdne byl odstraněn první nahlášený vrak. K naší snaze se připojila řada občanů, kteří nás informovali o dalších vracích. Občanská aktivita výrazně přispěla k řešení problému.

Podobné je to i při řešení černých skládek. Čekali bychom, že by je v rámci své běžné kontrolní činnosti měli odhalovat městští strážníci. Nicméně opět se to neobešlo bez zapojení lidí žijících v okolí.

Továrna 70 na Střížkově je pro všechny místní občany zvlášť palčivým problémem. Rušení nočního klidu a stížnosti občanů na tuto lokalitu se pravidelně projednávají na komisi bezpečnosti. Bohužel bez ráznějšího přístupu ze strany radnice a koordinace úsilí s bezpečnostními složkami, ale i s finančním a živnostenským odborem, se nedá dosáhnout znatelné změny.

Veřejně přístupná místa svádí především mladé lidi k popíjení alkoholu tam, kde to zakazuje městská vyhláška. S tím souvisí i problémy vandalismu, rušení nočního klidu a tak dále. Typickým příkladem je Prosecká vyhlídka. Ta má svůj návštěvní řád, avšak jeho dodržování není vždy dostatečně vynucováno.

Kriminalitě nelze úplně zabránit, lze ale podpořit takové prostředí, ve kterém se jí nebude dařit. Není to jednoduché, vyžaduje to dlouhodobou práci s místními obyvateli, policií, atd. Nejúčinnějším způsobem, jak bojovat s kriminalitou, je prevence, o což se dlouhodobě na devítce zasazujeme. 

Již od počátku našeho působení se snažíme prosadit projekt asistentů prevence kriminality. Ti by v daných lokalitách prováděli pochůzkovou činnost. Zároveň by byli přímo k dispozici městské policii. Mohli by upozorňovat na protiprávní jednání, hovořit s obyvateli, monitorovat situaci dětí kolem základních škol a pomáhat jim při doprovodu přes silnici. Strážníky v ulicích sebelepší kamery nenahradí.
 
Ilona Chromová
členka Komise bezpečnosti