---
layout: post
category: blog
title:  >-
  S devítkou je dobrá domluva
date: '2022-06-22'
author: Zdeněk Hřib
image: articles/2022/spoluprace.jpg
---
Na devítce jsou Piráti sice v opozici, ale i tak tam odvedli kus poctivé práce. Magistrát podporuje na Praze 9 mnoho projektů. V současné době tam například vzniká nová školní budova, a to ZŠ a MŠ U Elektry. Bývalé plochy brownfieldu ve Vysočanech se dynamicky mění a vzniká velký tlak na kapacity školských zařízení. Elektra je první z vlaštovek, která se blíží k dokončení. Takto velké projekty si městské části nemohou ze svého rozpočtu dovolit, a proto magistrát podpořil stavbu částkou 260 milionů korun. Elektra je jednou z 25 nových základních škol, které v blízké
budoucnosti v metropoli vzniknou.

Na Devítce také bude nové sídlo pražské záchranky. Možná si vzpomínáte, že v minulém volebním období se počítalo s umístěním sídla do Troji, ale
tamější radnice z projektu nakonec vycouvala. My jsme pracovali s několika místy, ale nakonec se jako nejvhodnější ukázalo umístění na Střížkově a městská část tomu také šla naproti. V současné době se připravuje architektonická soutěž, což v Česku zatím není samozřejmostí.

A nesmím zapomenout ani na nejčerstvější spolupráci, kdy nám devítka umožnila přesun Krajského asistenčního centra do Vysočan. Praha čelila těžké
situaci a musela najít náhradní prostory za Kongresové centrum, které by byly dostupné MHD. Náš díky patří nejen radnici, ale i řadě dobrovolníků, kteří tam pomáhají. Ve spolupráci s pirátským lídrem na Praze 9 Václavem Vislousem jsme opakovaně řešili fungování centra a výzvy, které přináší.

Přeji devítce mnoho úspěchů i v následujících letech a doufám, že plodná spolupráce bude nadále pokračovat.

Zdeněk Hřib 
primátor Prahy
