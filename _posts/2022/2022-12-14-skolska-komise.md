---
layout: post
category: blog
title:  >-
  Pomůže nová školská komise začít řešit problémy školství na devítce?
date: '2022-12-14'
author: Kornélia Gottmannová
authorId: kornelia.gottmannova
image: articles/2022/skolstvi.jpg
---
Šestého prosince proběhlo první zasedání Školské komise v MČ Praha 9 v obnoveném složení po komunálních volbách. Předsedkyní komise se stala Renáta Portlíková za ODS, která schůzi vedla. Zásadní je také nově obsazená pozice radní pro školství. Dlouholetého radního Zdeňka Davídka (STAN) nahradila Teraza Štaubrová (ODS). Za Piráty to vítáme, protože věříme, že zkušená ředitelka ZŠ, která je v naší městské části považována za jednu z nejlepších, přinese do devítkového školství tolik potřebné změny, týkající je především kvality výuky a také dostatečných kapacit předškolních a školních zařízení.

První setkání komise bylo informativní, jednotlivé členky a členové představili sebe, své zkušenosti v oblasti školství a také to, čemu by se v komisi chtěli věnovat. Radní Štaubrová nastínila svou představu připravovaných změn, které se týkají především podpory metodického vedení školek a škol. Zásadními projekty v oblasti navyšování kapacit jsou otevření nové školy Elektra I a příprava stavby další školy Elektra II.

V tomto volebním období se ve školství na devítce teda rozhodně nudit nebudeme. Věřím, že paní radní bude schopná využít zkušenosti a podporu členů Školské komise lépe než její předchůdce. Pomoc bude potřebovat i proto, že svou funkci radní plní jako neuvolněná zastupitelka a současně zůstává ředitelkou největší základní školy Novoborská. Pokud práce komise bude pokračovat v podobném duchu jako začala, tedy v atmosféře spolupráce a s dobrým vedením, existuje velká šance, že se školství na devítce konečně posune žádoucím směrem – ke vzdělávání mladé generace pro 21. století.

*Kornélia Gottmannová*
