---
layout: post
category: blog
title:  >-
  Kdy bude stát Elektra?
date: '2022-04-30'
author: Kornélia Gottmannová
authorId: kornelia.gottmannova
image: articles/2022/elektra4-22.jpg
---
Příprava otevření školy a školky U Elektry je v plném proudu. Hrubá stavba by měla být hotová v létě, je potřeba připravit výběrové řízení na vybavení kuchyně a interiérů. Dalším důležitým předpokladem pro otevření školy je vznik ŠVP (Školského vzdělávacího programu), který kvalifikovaně připravuje tým pedagogů ze ZŠ Novoborská.

Pokud chceme kontrolovat stavbu, můžeme se zaměřit na čtyři základní parametry: termín, peníze, organizaci a technologii. Po necelém roce od „prvního kopnutí“ se lze chlubit dodržováním časového harmonogramu a minimálními vícepracemi, které by znamenaly navýšení ceny. S vyššími náklady a větším tlakem na dodržení termínů ale budeme muset v dalších etapách stavby počítat. A to vzhledem k enormnímu růstu cen stavebních materiálů a zhoršující se dostupnosti dodavatelských kapacit. 

V oblasti organizace práce jsou patrné rezervy co se týče návaznosti jednotlivých činností.  V harmonogramu se bohužel nepočítalo s tím, že by měli na staveništi pracovat současně pracovníci vlastní stavby i řemeslníci (okna, dveře apod.). Pokud bychom byli schopni tuto součinnost naplánovat a koordinovat, mohli jsme ušetřit až půl roku času (a adekvátní finanční prostředky) oproti plánu, a škola by tak mohla přivítat první žáky už letos na podzim.

Toto a mnohem víc jsme se dozvěděli od našeho externího experta, který se problematikou staveb a otevírání škol dlouhodobě zabývá. Obrátili jsme se na něj kvůli jeho zkušenostem z 11 staveb škol v Praze a Středočeském kraji v posledních letech. Výstavbu ZŠ a MŠ U Elektry s ním průběžně konzultujeme. 

Problémem je, že  MČ Praha 9 pracuje v tomto případě s již zastaralými a tudíž neefektivními postupy, které vycházejí z historických zkušeností pana radního pro školství. Věřím, že pokud bychom se na devítce byli schopni inspirovat moderními postupy při stavbě škol, mohli bychom nejen ušetřit náklady a urychlit otevření nových škol, ale také lépe přizpůsobit školní budovy moderní výuce.

Ve spolupráci s magistrátem připravujeme koncept tzv. klinických škol, odloučených pracovišť Pedagogické fakulty UK, kde by přímo na základní škole probíhala i praxe a část výuky studentů pedagogiky. Tento koncept je úspěšně praktikován v několika evropských zemích a Praha 9 by ho mohla spolu s Pedagogickou fakultou UK v Čechách pilotovat. Vytvoření akademického prostředí v Praze 9 by mohlo mít pro naši městskou část více pozitivních efektů: lepší přístup ke kvalitním absolventům pedagogiky pro naše školy a zároveň zvýšení kvality výuky díky výměně zkušeností.

Doufám, že si vedení radnice včas uvědomí možnosti, které našim dětem „vyjetí ze starých kolejí“ a možnost se učit od skutečných odborníků se zkušenostmi nabízí, a že nebude rozvoji školství v Praze 9 dál bránit.

Ing. Kornélia Gottmannová, předsedkyně školské komise, Piráti Praha 9