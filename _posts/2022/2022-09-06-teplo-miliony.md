---
layout: post
category: blog
title:  >-
  Radnice může občanům ušetřit za teplo miliony 
date: '2022-09-06'
author: Petr Simandl
authorId: petr.simandl
image: articles/2022/vymenik_kluci.jpg
---
Aktuální energetická krize naplno ukázala, jak důležitou roli může hrát městská část v tom, kolik platíme za topení. Stávající vedení devítky nemá absolutně představu, co v této oblasti dělat. Proto došla k naprosto chybnému závěru, že je potřeba se veškeré strategické energetické infrastruktury zbavit na úkor peněženek mnoha svých občanů.

Skvěle je to vidět na příkladu v Jablonecké ulici. Tam jsme loni pomohli místnímu SVJ získat tepelné výměníky z rukou hl.m. Prahy. Díky tomu tamní obyvatelé jen za prvního půl roku provozu ušetřili neuvěřitelných 1,5 milionu korun (více informací níže). Podobných úspor lze přitom dosáhnout i u výměníků, které drží devítka. Radnice se přitom části klíčové infrastruktury v roce 2019 zbavila a má ambici prodat komerčním společnostem i její zbytek.

Hlavním problém je, že radnice pronajímá tepelná zařízení dodavateli tepla za cenu odpovídající tomu, kolik se toho protopí. Kvůli tomu pak ale nemá žádný zájem na tom, aby se spotřeba tepla snížila. Přitom zavedení moderních technologií by mohlo velkému počtu lidí výrazně snížit náklady na teplo a teplou vodu.

V době vysokých cen energií, které způsobují řadě občanů existenciální problémy, je pro nás tento přístup nepřípustný. Naším základním cílem má být snížení nákladů na teplo a teplou vodu, které platí občané. Vlastnictví strategické energetické infrastruktury to díky moderním technologiím umožňuje. Inteligentní systém spotřeby, či velkoobchodní nákup tepla může pomoci zásadně snížit spotřebu tepla i cenu suroviny bez vlivu na tepelný komfort obyvatel. To by znamenalo významnou úsporu v peněženkách odběratelů. Ale to by nesměla dotčená infrastruktura ležet v rukou bezradné radnice.

Je nutné poznamenat, že tato konkrétní příležitost se netýká všech obyvatel devítky. Přitom vysoké ceny tepla bude letos řešit každý. Praha 9 má proto nabídnout odbornou pomoc každému, kdo o ni požádá. Radnice má být partnerem, který poradí a pomůže snížit občanům náklady na energie. Vybudujeme na devítce chytrou, moderní, úspornou a sousedskou energetiku. 

Devítce chybí také vlastní energetická strategie. Týká se to především budov, které vlastní a provozuje – hlavně škol a školek. Doby, kdy bylo možné považovat například větrání otevřenými okny místo mnohem efektivnější rekuperace za dostatečné řešení, skončily. Je nutné zvážit všechna možná úsporná opatření tak, aby vysoké ceny energií měly co nejmenší dopad na rozpočet obce. Potřebujeme také začít řešit zdroje elektřiny a tepla. Proto zvýšíme energetickou soběstačnost našich budov na základě energetického auditu a plánu krátkodobých i dlouhodobých opatření.

*Václav Okapa, ekonom v oblasti energetiky, Petr Simandl, IT specialista*
*kandidáti do zastupitelstva MČ Praha 9*

**Program “Energie pro devítku”**
 - Využijeme městskou energetickou infrastrukturu k snížení nákladů na topení pro občany
 - Energetický audit ušetří náklady při zachování tepelného komfortu a zlepšení kvality vzduchu městských budov
 - Pokročilé nástroje energetického řízení umožní netopit tam, kde nikdo zrovna nebude
 - Průběžné nákupy elektřiny stabilizují ceny na nejnižších hodnotách dosažitelných bez spekulace
 - Podpora rozvoje komunitní energetiky sníží riziko energetické chudoby a zpřístupní benefity moderní energetiky každému
 - Systém podpory a poradenství pomůže vysvětlit každému, jak ušetřit náklady na energie, a to i v soukromých domech
