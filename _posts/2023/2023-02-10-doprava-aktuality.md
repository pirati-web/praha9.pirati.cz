---
layout: post
category: blog
title:  >-
  Informace z jednání komise životního prostředí a dopravy
date: '2023-02-10'
author: Václav Vislous
authorId: vaclav.vislous
image: articles/2023/napokraji.png
---

*Změny v parkování, podpora mikromobility a úprava linky 166 - to byly hlavní body jednání komise životního prostředí a dopravy.*

### Změny v systému zón placeného stání

Stávající systém zón placeného stání funguje už několik let. Bylo proto na čase vyhodnotit jeho fungování a připravit úpravy. Dnes funguje na devítce na pražské poměry výjimečný systém, kdy je sice na ulicích namalovaná modrá čára, ale na celém území MČ Praha 9 platí pouze tzv. fialové (smíšené) zóny, které jsou navíc označeny značkou s přídomkem “P reservé”.

Slovíčko “reservé” na tabulkách přitom má hned dva dopady na místní obyvatele i návštěvníky. Zaprvé umožňuje městské části odtahovat všechna vozidla, která na místě parkují bez platného parkovacího oprávnění. Toho se hojně využilo při zavedení zón pro jejich vyčištění od desítek vraků, které jsme pomáhali hledat a monitorovali i společně s vámi.

Jinak je ale efektivita odtahů aut v Praze tragická, protože na celou Prahu 9 a 18 je alokováno jediné odtahové auto s kapacitou nejvýše 5 odtahů denně. Za rok se pak z devítky podařilo odtáhnout pouze 187 vozidel – často vraků nebo aut přímo překážejících provozu.

Má to ale také vliv na to, jak je postižitelné zastavení v parkovacích zónách. Díky přídomku “reservé” se totiž na naše zóny vztahuje ustanovení umožňující zastavení bez zaplacení na dobu nejvýše tří minut. Oproti klasickým fialovým zónám tak na devítce prozatím neplatilo, že by stačil jeden průjezd chytrého autíčka k tomu, aby dostalo auto pokutu. Je totiž nutné prokázat, že nešlo o pouhé zastavení.

Toto by se ale mělo s novým značením placených zón změnit. Radní Tomáš Holeček (ODS) nás totiž informoval, že plánuje změnu. Nově nebude na parkovacím značení “reservé”. Z pohledu odtahů by to nemělo znamenat velkou změnu. Vraky již byly povětšinou odtaženy a stávající kapacita nestačí ani na ty největší hříšníky parkující tak, že ohrožují bezpečnost provozu a chodců. Zároveň ale půjde lépe vymáhat parkovací zóny vůči návštěvníkům, kteří zneužívají nutnosti dvou průjezdů kontrolních vozů a raději riskují pokutu. Nově by tak pokuta byla vyměřena každému, koho autíčko přistihne bez zaplacení. To by mělo podle radního zajistit více míst pro rezidenty a větší výběr z parkovného.

Další připravovanou změnou je zrušení víkendového parkovného v méně exponovaných částech devítky na Proseku a Střížkově. Po podobném kroku voláme roky, a proto se na jeho konkrétní podobu těšíme.

Po odblokování situace na magistrátu by se snad také mohlo konečně podařit zvýšit neutěšeně nízkou nejvyšší hodinovou sazbu, kterou je možné nastavit pro návštěvníky. Ta je nyní pouhých 40 Kč, a proto je pro návštěvníky akcí v O2 areně parkování na ulici výrazně výhodnější, než v přilehlých parkovacích domech. Auta mířící na akce zdlouhavě hledají parkovací místa na ulici a kromě vysoké dopravy a smogu pak zaberou veškerá parkovací místa rezidentům.

### Dopravní stíny poslouží mikromobilitě

Jak může jít dohromady bezpečnost chodců a podpora sdílených kol? To ukázala Praha 7, která v tzv. dopravních stínech postupně zavedla zóny pro parkování (nejen) sdílených kol.

Dopravní stín je oblast před přechodem pro chodce, ve které je zakázáno parkování tak, aby vozidla přijíždějící k přechodu měla dobrý výhled na chodce stojící u vstupu na přechod. Bohužel,celá řada nezodpovědných řidičů toto pravidlo nerespektuje. Řešením však nemusí být jen znemožnění takového nebezpečeného parkování, ale i využití takového prostoru pro něco smysluplného. Tím je vytvoření malé zóny, ve které bude možné parkovat sdílená kola. Díky uspořádání přechodů cca několik set metrů od sebe, tak vznikne síť “hnízd” pro sdílenou mobilitu, která tak bude dostupná pro každého. Plánovaná místa pro instalaci se aktuálně finalizují a následně by se měla postupně implementovat. Komise se zároveň rozhodla na své další zasedání pozvat zástupce společností Rekola a Nextbike, aby se tento krok s nimi kooordinoval.

I díky našemu dlouhodobému tlaku postupně dojde také k doplnění adekvátních míst pro parkování kol v blízkosti veškeré důležité infrastruktury, jako jsou např. školy a stanice metra, kde dosud nebyly.

### Úleva pro ulici Na Pokraji a oblast Trojmezní

Když jsme jako Piráti přišli na radnici (byť do opozice) před více než 4 lety, jedno z prvních míst, kam jsme zamířili na schůzku s občany, byla oblast ulice Trojmezní/Na Pokraji. V souvislosti se zaváděním zón placeného stání jsme se snažili zprostředkovat jejich pohled na nový návrh zón radnímu Holečkovi. Návrh totiž nepočítal se způsobem parkování, který se v dané lokalitě využíval dlouhá léta. Ačkoliv jsme neměli přímou možnost něco ovlivnit, snažili jsme se alespoň přitáhnout k situaci tamních obyvatel větší pozornost.

Jedna z mnoha stížností se týkala rychle projíždějících aut a průjezdů autobusů, které způsobovaly problémy. Intenzivní doprava má přitom i negativní dopad na budovy podél ulice Na Pokraji. Místní se proto snažili o odklon trasy linky 166, která tudy projíždí, a dopravní úpravy, které by jim ulevily. Zdá se, že by se to mohlo podařit.

Ačkoliv je úřednické kolečko často až úmorně dlouhé, jsme rádi, že alespoň na první úrovni se podařilo prosadit myšlenku, aby autobusy linky 166 již ulicí Na Pokraji dále nejezdily, ale aby nově jezdily ulicí Na Vyhlídce.

Zároveň je v diskusi změna řešení křižovatky ulic Na Vyhlídce - Na Pokraji - Na Stráži tak, aby nově hlavní ulice vedla z ulice Na Stráži do ulice Na Vyhlídce. To by zároveň zpomalilo vozidla, která by chtěla jet směrem z ulice Na Stráži do ulice Na Pokraji (a obráceně) kvůli nutnosti dát autům jedoucím z ulice Na Vyhlídce přednost v jízdě.

Václav Vislous
*Člen Komise a předseda Pirátů na Praze 9*
