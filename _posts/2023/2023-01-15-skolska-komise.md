---
layout: post
category: blog
title:  >-
  Zpráva ze zasedání školské komise Rady MČ Praha 9
date: '2023-01-12'
author: Kornélia Gottmannová
authorId: kornelia.gottmannova
image: articles/2023/skolak.jpg
---
V úterý 10. ledna proběhlo zasedání školské komise, na kterém se řešily především otázky otevření ZŠ a MŠ Elektra 1 a projekt ZŠ Elektra 2.

V první části byl hostem jednání externí expert na stavbu škol Ing. Milan Oleríny, který představil dokument Stavební program pro Elektru 2.

Kvalitu dokumentu ovlivnilo nedostatečné zadání ze strany MČ. Komise se rozhodla požadavky MČ doplnit a požádat o dopracování dokumentu podle nového zadání. Celý proces se kvůli chybám v předávání informací zpozdil přibližně o půl roku. Pozitivní na celé věci bylo, že se problém otevřeně prodiskutoval a na nápravných opatřeních se současná komise shodla napříč politickým spektrem.

Dále byly projednávány možné způsoby otevření MŠ a ZŠ Elektra 1. Termín zahájení výuky závisí na postupu stavebních prací, které zatím běží dle harmonogramu, a také na tempu zařizování interiérů a plnění legislativních požadavků. Komise se zabývala výhodami a nevýhodami několika možných postupů při zahajování výuky. Dva z navržených postupů budou detailně rozpracovány a předány Radě k posouzení. Za zásadní pro úspěšné a včasné otevření Elektry 1 považuji spolupráci uvnitř Rady a školské komise, otevřenou komunikaci s rodiči a veřejností a efektivní předávaní informací v realizačním a poradním týmu.

V závěru jednání komise byli přítomní informováni o připravovaném konkurzu na ředitele ZŠ Špitálská. Byly zmíněny i možné způsoby odměňování ředitelů školských zařízení v souvislosti s probíhajícími změnami v této oblasti. 

Ač byla diskuse chvílemi vyhrocená a několikrát zazněla kritická zpětná vazba, považuji jednání za velmi konstruktivní. Oceňuji otevřenost a vzájemný respekt všech zúčastněných. 

*Kornélia Gottmannová
zastupitelka, členka školské komise*
