---
date: 2019-09-25
category: blog
layout: post
title: Zprávy ze 6. Zastupitelstva MČ Praha 9
author: Václav Vislous
authorID: vaclav.vislous
tags: zastupitelstvo
image: miscellaneous/zastupko.JPG
---

<p style='text-align: justify;'>V úterý 24.9. se odehrálo další jednání zastupitelstva na Praze&nbsp;9. A opět jsme nelenili.</p>

<p style='text-align: justify;'>V interpelacích se občané především zaměřili na oblast bezpečnosti. Kritizovali neefektivní práci městských strážníků v krizových lokalitách a časech. Rada města však přijala náš návrh na realizaci konkrétních projektů v mapování a prevenci bezpečnostní situace v daných oblastech. V nejbližší době proběhne koordinační schůzka mezi panem radním a naší expertkou. Máme konkrétní návrhy, které se dají implementovat a vypadá to, že nás v tomto radnice podpoří.</p>

<p style='text-align: justify;'>Zastupitelstvo vzalo na vědomí stav čerpání rozpočtu na stávající rok. Samotný dokument není příliš vypovídající. Potěšující je veřejný příslib místostarosty Portlíka o tom, že v rozpočtu na příští rok plánuje najít další úspory. S pomocí vyšší daně z pronájmu komerčních nemovitostí tak výrazně snížit provozní schodek. Debatu o udržitelnosti městských financí vedeme na relevantním výboru a komisi dlouhodobě. Je zároveň klíčovým bodem našeho programu. Proto jsme rádi, že dohoda o spolupráci k tomuto cíli zazněla veřejně. S radnicí budeme o konkrétních krocích dále jednat. Úspory je totiž potřeba najít v rámci provozu samotné radnice, nikoli v rámci služeb poskytovaným občanům.</p>

<p style='text-align: justify;'>Hlasitě jsme kritizovali způsob rozdělování peněz na sport. Předseda zastupitelského klubu Václav Vislous vystoupil s projevem, který na konkrétním příkladu veřejně prospěšného spolku ukázal, že tento není ve stávající struktuře dotací schopen získat jakékoli relevantní zdroje na svůj provoz. Nezapadá totiž do žádné ze škatulek, v rámci kterých městská část rozděluje peníze. Nabídli jsme radě svou pomocnou ruku, kterou radnice přijala. Budeme tedy společně pracovat na aktualizaci zastaralých pravidel. Hlavní principy jsou transparentní pravidla a větší pozornost pro sportovní nevýkonnostní volnočasové aktivity.</p>

<p style='text-align: justify;'>Pokračovala dále privatizace bytů městské části. Opět jsme ústy Václav Vislouse připomněli chybějící strategii a koncepci dalšího využití bytů, které městské části zbydou. Problematická je totiž také struktura a stav těchto bytů, která není nikde přehledně popsaná. Natož, aby jednotlivé komise předložily plán potřeb městských bytů v rámci jejich oblastí (školství, bezpečnost - městská policie, sociální). Takovým způsobem není možné efektivně pracovat. V této oblasti jsme shodu prozatím stále nenašli. Budeme se snažit o navázání bližšího kontaktu s odpovědnou paní radní, abychom měli větší prostor jí své postoje vysvětlit.</p>

<p style='text-align: justify;'>Rádi jsme také přijali informaci od pana radního Poupěte, který reflektoval, že městská část přijala téměř všechna doporučení magistrátu ohledně úpravy zeleně. To bylo v návaznosti na prvotní reakci z předminulého zastupitelstva, kdy se k tomu návrhu stavěl spíše skepticky.</p>

<p style='text-align: justify;'>Jeden bod, který se týkal prodeje klíčových pozemků přímo u metra Prosek developerské společnosti se díky naší žádosti podařilo odložit. Návrh totiž nebyl v tomto volebním období projednán v Komisi územního rozvoje a navíc jeho znění nebylo nahráno na datové úložiště. Navíc při jeho rychlém prostudování jsme měli pochybnosti ohledně několika aspektů návrhu smlouvy. Návrh byl tedy prozatím stažen k dodatečnému projednání na komisi.</p>
