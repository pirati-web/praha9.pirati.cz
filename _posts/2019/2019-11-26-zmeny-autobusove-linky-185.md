---
category: blog
layout: post
title: Změny autobusové linky 185
date: 2019-12-01
author: Ondřej Kališ
authorId: ondrej.kalis
image: posts/Bus_185.jpg
---

V pátek 15. listopadu, tedy 15 dní před realizací byly konečně veřejnosti představeny úplné informace o změnách, které již 1. prosince vstoupí v platnost. Jedním z nejzásadnějších je zrušení linky 185 v úseku Letňany - Palmovka.  Zatímco v některých místních částech (např. tentokrát ve Vinoři), běžně probíhají alespoň projednání s veřejností, na Proseku a Střížkově, pro které znamenají změny od 1. prosince čisté zhoršení dopravy, a to velmi výrazné, nikdo nepřišel, aby místním vše vysvětlil. Rozhodli jsme se tedy jednat a navrhnout vlastní řešení, které chceme konzultovat s magistrátem a ROPIDem.

V tuto chvíli je potřeba zajistit, aby se linky 185 a 302 vrátily na Palmovku, případné dočasné omezení asi lze (i celkem popravdě) vysvětlit úsporou řidičů na 185. Než bude skutečně nezbytné dnešní stanoviště Palmovka fyzicky opustit, měli bychom mít vymyšlené, kam linky přesuneme, aby na Palmovce zůstaly dostatečné kapacity.

Nejde jen o to, aby zůstal dobrý interval pro cestující na Prosek. Důvody, proč potřebujeme větší kapacity pro ukončení autobusů na Palmovce a záliv pro obrat dvou linek (který se zatím plánuje) opravdu nestačí, jsou mnohem komplexnější. Jedním z důvodů je samotná linka 140, která je v celé trase silně provozně nestabilní, zpoždění na ní ve špičkách často dosahují větší délky než je interval a už nyní se stává, že rozestupy mezi spoji jsou při šestiminutovém papírovém intervalu v rozmezí od 0 do 15 minut (s tím, že člověk nemůže reálně zjistit, kdy spoj může přijet).

Tuto situaci sice pomáhá řešit jiná linka z odlišného směru (tedy 185+302), která sice také může mít zpoždění, ale většinou jiné, takže málokdy se bude čekat na spoj víc než 5 minut. Pro linku je 140 životně nutné mít alespoň jedno obratiště, kde lze dorovnat zpoždění - na druhém konci, jak v Čakovicích, tak v Miškovicích, jsou ale takové možnosti silně omezené, jedinou možností je tak vlastně Palmovka; pokud nebudou možné delší přestávky na Palmovce, můžeme 140 rovnou zrušit, protože provozně bude úplně nefunkční.

Druhý důvod je, že i kdyby dnes jedna linka na Prosek teoreticky stačila, tak je naivní se domnívat, že bude stačit i za 10-15 let, zejména pokud je chceme prokázat, že pro cestující je v takovém případě skutečně lepší dopravu MHD. Do budoucna tedy bude nutné mít možnost toto spojení posílit, a je velmi krátkozraké si prostory na Palmovce nezajistit.

Třetí velmi zásadní důvod je ten, že na Palmovku vede pět tramvajových tratí. Tyto tratě je občas nutné opravovat a udržovat, což vyžaduje výluky, stává se, že i na dvou tratích současně. Nezajistit tedy na Palmovce žádný prostor pro ukončení náhradní dopravy, je tedy opět nedomyšlené, a může vést k obrovským komplikacím pro zajištění náhradní dopravy za tramvaje.

Rozhodli jsme se proto navrhnout několik možných řešení úpravy linek, na nichž se podíleli členové našeho rezortního týmu pro dopravu, kteří se tématu v rámci svých profesí věnují.

## A) Varianta jako dosud se zachováním 182

Tuto variantu jsme navrhli proto, aby změna nutně neznamenala, že Kbely a Vinoř přijdou o linku 182, která jezdí hlouběji do města na Harfu, Spojovací atd.

Jako náhrada za spoje, které byly převedeny na linku 182 by byla na Palmovku odkloněna 375, což nic nestojí (vzdálenost na Palmovku a na Českomoravskou je stejná).

Spojení z Vinoře a Kbel na Vysočanskou, kterým tyto MČ v minulosti argumentovaly, proč nechtějí 375 na Palmovku bude vyřešeno linkou 182.

* Jednoduché a poměrně rychlé řešení.
* Velmi se podobá současnému stavu, na který jsou lidé zvyklí, zachovává dnes existující spojení.
* Na rozdíl od současnosti, kdy 185+302 tvoří pevný svazek a mají stejný interval jako 140 nově nebude možný přesný proklad, bude nepříjemná situace především odpoledne, v ranní špičce žádná z linek nejezdí podle JŘ a je podstatné, aby v této trase jezdil dostatečný počet spojů a ne jen z jednoho směru.

## B) Vedení linky 152 na Palmovku

Varianta ponechává stav od 1. prosince a na Palmovku je vedena 152 místo Českomoravské.

* Jednoduché a rychle realizovatelné řešení.
* Nulový nárůst nákladů (dochází jen k odklonu jedné linky, nevzroste délka)
* Oblast Sídliště Prosek a Střížkova získá po letech zpět linku na Palmovku (někdejší 187), proti jejímuž zrušení byla v roce 2008 silná nevole, dokonce snad vznikla i nějaká petice za její obnovení.
* Z oblasti Sídliště Prosek získají místní rychlejší spojení na metro B k centru a k jihozápadu města a na tramvaje - není důvod se obávat přetížení linky 177 na Vysočanskou, protože rozdíl cestovní doby je takový, že ve špičce nikdo od centra nebude jezdit metrem až na Vysočanskou, z Vysočanské pojede reálně ten, kdo směřuje od Černého Mostu.
* Možnost proložení s linkou 140 díky stejným intervalům.
* Tento návrh nevyřeší spojení z Nového Proseka a Letňanské; na druhou stranu je pravda, že zde jezdí na Vysočanskou opravdu hodně linek a Střížkov nyní přichází o posilovou linku 182, takže by vhodné nabídnout Střížkovu zlepšení propojení.

## C) Komplexní řešení

Linka 152 bude vedena ze Střížkova přes Českolipskou a Nový Prosek na Palmovku.

Linka 201 bude proto odkloněna přes Prosek, protože na Českolipské by byla nadbytečná.

V úseku Nádr. Libeň - Střížkov jezdí alespoň ve špičkách linka 182 (linka do Kbel je sloučena se 185, protože mají stejnou trasu, pouze dnešní 185 je kratší).

* Zachování spojení na Palmovku i z oblasti Nového Proseka.
* Zlepšení spojení do oblasti zast. Českolipská, kde je už roky velká poptávka, ale oblast je obsloužena jen linkou 201, která zajišťuje spojení v podstatě jenom na nedaleké metro Střížkov, takto by se místní dostali bez přestupu i na Palmovku a také do Kobylis a Bohnic.
* Mimoděk díky odklonu 201 vznikne častější přímé spojení z Proseka na Bulovku.
* Při odklonu 152 ze Sídl. Prosek bude ovšem nutné zde zajistit náhradu, což je poměrně obtížné a o moc lepší řešení než krátká linka 182 se nenabízí.
* Sídl. Prosek tím páděm na druhou stranu nezíská zpět spojení na Palmovku, naopak pokud nebude 183 celotýdenně, může se zde doprava ještě zhoršit.
