---
layout: post
category: blog
title:  >-
  Prevence je základem boje s kriminalitou
date: '2021-12-16'
author: Ilona Chromová
authorId: ilona.chromova
image: articles/2021/policie.jpg
---
V rámci přípravy Plánu prevence kriminality MČ Praha 9 pro období 2022 až 2030 byla experty z Mezinárodního bezpečnostního institutu vytvořena analýza bezpečnostní situace na Devítce. Tento dokument je základem pro čerpání finančních prostředků Devítkou v rámci dotačního programu MV ČR. Zároveň s ním je plánováno také zřízení funkce manažera prevence kriminality. 

Dokument právě doporučila komise bezpečnosti Prahy 9 ke schválení. Jakmile dokument projedná Rada MČ a schválí zastupitelstvo, budeme moci začít podávat projekty ke schválení, které by měly pomoci s neblahou bezpečností situací na Devítce.

Plán prevence je velmi obsáhlým dokumentem vycházejícím z informací městské i státní policie a dat ze sociální oblasti. Tvorbě dokumentu předcházely pochůzky a mapovaní terénu. Naše expertka za bezpečnost Ilona Chromová osobně upozornila na problematiku řady lokalit, mimo jiné oblastí Park Zahrádky, vnitrobloků v ulici Pod Strojírnami a ulice Poštovská. Dokument mapuje problémy a nabízí jejich řešení.

“Těší mě, že se na Praze 9 vážně uvažuje o využití asistentů prevence kriminality. Na možnost jejich využití jsem kolegy z Bezpečnostní komise upozorňovala už asi před rokem. S projektem mám osobní zkušenosti. Byla jsem jeho mentorem ve svým bývalém bydlišti v Mostě. Obdobné doporučení v rámci analýzy ale kolegové naštěstí vyslyšeli, takže doufám, že následně budeme v oblasti získávání prostředků na preventivní programy stejně úspěšní, jako je právě radnice ve zmíněném Mostě,” sdělila Chromová.

Problémů k řešení je stále dost. Určitě bude třeba dále rozvíjet a zvyšovat efektivitu fungování městského kamerového systému jako dalšího pilíře prevence. S kolegy z pirátské strany se budeme dále snažit podporovat co nejširší hlídkovou činnost MP přímo v ulicích Prahy 9 a také o terénní prevenci kriminality zejména v problémových lokalitách.

Pokud máte nějaké špatné zkušenosti v oblasti bezpečnosti na Praze 9, neváhejte se na nás obrátit a pokusíme se vám maximálně pomoci. 