---
layout: post
category: blog
title:  >-
  Piráti a Elektra
date: '2021-06-29'
author: Václav Vislous
authorId: vaclav.vislous
image: articles/2021/nela_elektra.jpg
---
<p style='text-align: justify;'>
Přinášíme vám rozhovor s <a href="https://praha9.pirati.cz/clenove/kornelia-gottmannova/" target="_blank">Kornélií Gottmannovou</a>, předsedkyní Pirátů na Praze 9, o její roli v rámci projektu výstavby ZŠ a MŠ U Elektry.
</p><p style='text-align: justify;'>
<b>Kdy jste se poprvé setkala s projektem stavby školy U Elektry?</b>
</p><p style='text-align: justify;'>
Stavba školy byla v plánu už mnoho let jako jeden z předvolebních taháků vládnoucí koalice. Plány na stavbu jsem poprvé viděla na zasedání školské komise počátkem roku 2019. Bohužel se stavba musela dvakrát odložit, poprvé po stížnosti sousedů a podruhé bylo zrušeno výběrové řízení. 
</p><p style='text-align: justify;'>
<b>Nešlo tomu zdržení zabránit?</b>
</p><p style='text-align: justify;'>
Z mého pohledu šlo lépe komunikovat s veřejností. Včasným navázáním kontaktů s lidmi z okolí plánované stavby, například veřejným projednáním, včasným vyslechnutím a vypořádáním námitek, by k tak velkému zdržení dojít nemuselo. Tento aspekt bychom v budoucnu neměli podcenit, a proto jsem navrhla, aby radnice o pokračování projektu veřejnost pravidelně informovala prostřednictvím Devítky a sociálních sítí. Součástí projektu by se měl stát mediální plán.
</p><p style='text-align: justify;'>
Co se týče zdržení opakováním výběrového řízení, i zde jsme společně s radnicí podnikli kroky minimalizující riziko zdržení ve výběrových řízeních na gastro, interiéry, IT apod., které nás ještě čekají. 
</p><p style='text-align: justify;'>
<b>Jaké konkrétní kroky máte na mysli a jakou roli v tom hrají Piráti?</b>
</p><p style='text-align: justify;'>
Začátek spolupráce nebyl jednoduchý. Byla jsem radnicí jmenována členem výběrové komise na dodavatele stavby. Jmenování bylo překvapivé, ačkoliv jsem předsedkyní školské komise a členkou komise územního rozvoje a projekt Elektra byl na zasedáních komisí často diskutovaným tématem. 
</p><p style='text-align: justify;'>
Bylo mi doručeno e-mailem bez předchozího předjednání. Na výběr ze šesti dodavatelů  jsem měla deset dní. Je to úkol hodný Ironmana, především pokud nemáte stavebnický background. Byla jsem v pokušení odmítnout, radila jsem se svými kolegy z místního sdružení i s našimi stavebními experty. Vstoupit do rozjetého projektu a převzít zodpovědnost je vždy riziko. Ovšem přijít o možnost spolurozhodovat o jednom z nejdůležitějších projektů v naší MČ bychom považovali za prohru. 
</p><p style='text-align: justify;'>
Proto jsme s podporou pražského předsednictva Pirátů zajistili expertní posouzení nabídek v prvním kole, o které jsem své rozhodnutí při výběru dodavatele opřela. Expertní analýzu zaplatilo naše místní sdružení a dalo ji radnici k dispozici. Díky kvalitě expertízy a naší spolupráci už další expertní analýzu v druhém kole výběrového řízení hradila radnice ze svého rozpočtu. 
</p><p style='text-align: justify;'>
Výběrové řízení proběhlo úspěšně, nikdo se neodvolal, stavba byla předána. Tato zkušenost všechny zúčastněné hodně naučila, je potřeba pracovat s oponentními experty a vycházet nejen z vlastních zkušeností. V Praze se teď moc škol nestaví, ale ve Středočeském kraji se dokončuje nebo bylo dokončeno několik projektů, kde se můžeme inspirovat.
</p><p style='text-align: justify;'>
<b>Piráti jsou na Praze 9 v opozici. Jaká bude dál vaše role v tomto projektu? </b>
</p><p style='text-align: justify;'>
K projektu se vyjadřujeme v rámci komisí a na zastupitelstvu. Dělali jsme to tak vždy a hodláme v tom pokračovat. Oceňuji, že je radnice schopná naslouchat a realizovat některé naše návrhy, jako například vstoupit do jednání s Českou poštou a pokusit se od ní získat pro školu větší pozemek na školní hřiště. 
</p><p style='text-align: justify;'>
Projektový tým Elektra na základě doporučení Pirátů navázal spolupráci s oponentním expertem Ing. Milanem Olerínym, který má se stavbou škol dlouholeté zkušenosti. Pro tvorbu mediálního plánu a jeho realizaci a pro přípravu zadání a koordinaci dalších výběrových řízení na gastro, interiéry, personál apod. radnice nemá vlastní personální zdroje. Vzhledem k naší dosavadní spolupráci navrhla radnice koordinátorem těchto činností mě. 
</p><p style='text-align: justify;'>
<b>A přijmete to? Jste přece jen opoziční zastupitelka.</b>
</p><p style='text-align: justify;'>
Do komunální politiky jsme vstupovali se závazkem být konstruktivní opozicí. Školství je jedním z hlavních bodů našeho programu. Základní teze, které se v této oblasti na Praze 9 snažíme prosazovat, jsou tři:
<ul>
<li>Dostatek míst pro děti na našich školách a školkách, plánování dle demografických studií</li>
<li>Férové a podporující podmínky pro děti i pedagogy</li>
<li>Široká politická podpora a spolupráce v oblasti školství na všech úrovních řízení. Příprava na školskou reformu</li>
</ul>
</p><p style='text-align: justify;'>
Má spolupráce na projektu Elektra dle mého naplňuje jak tyto teze, tak způsob práce, ke kterému jsme se zavázali. Jako člověku odpovědnému za komunikaci směrem k veřejnosti, mi budou moci občané dávat k projektu zpětnou vazbu. Pravidelně o své činnosti budu informovat i na jednáních zastupitelstva a samozřejmě MS Pirátů na Praze 9. 
</p><p style='text-align: justify;'>
<b>I tak, nevidíte v tom riziko, že vás budou podezřívat ze „spolupráce s politickou konkurencí“?</b>
</p><p style='text-align: justify;'>
Uvědomuji si, že spolupráce koalice a opozice může přinášet tato rizika. Ovšem jsem přesvědčená, že právě projekty, jako je stavba školy, by měly lidi, především ty demokratického smýšlení, spojovat. Děti by se neměly stát rukojmími politických bojů. Pokud budeme schopni společně, včas a dobře postavit školu na Praze 9, pak se třeba dokážeme domluvit i na funkční školské reformě. 
</p>
