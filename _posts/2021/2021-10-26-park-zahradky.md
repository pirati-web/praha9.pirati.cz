---
layout: post
category: blog
title:  >-
  Jak dopadne park Zahrádky? Prosadili jsme územní studii
date: '2021-10-26'
author: Václav Vislous
authorId: vaclav.vislous
image: articles/2021/zahradky_05.jpg
---
Petice za záchranu parku Zahrádky, pod kterou se podepsalo přes dva tisíce místních, se 14. října projednávala na magistrátu hl. m. Prahy. Developerský projekt, který je na ní plánován, by ukousl velkou část zeleně v oblíbené rekreační lokalitě. Díky iniciativě zastupitelského klubu Pirátů Prahy 9 a jeho předsedy Václava Vislouse, který propojil všechny zúčastněné, se podařilo dosáhnout předběžné dohody na vypracování nezávislé územní studie, která posoudí nejen pozemky dnešní zahrádkářské kolonie, ale také rozvoj celé lokality.

Pozemky, na které petice míří, patří řádu Dominikánů Praha. Ten je získal v rámci církevních restitucí a jejich prodejem plánuje získat prostředky na opravu svého kláštera v centru Prahy. Smlouvu o smlouvě budoucí řád podepsal s developerem JRD, který už představil plány výstavby v dané lokalitě.

![](https://a.pirati.cz/resize/1200x675/praha9/img/articles/2021/zahradky_13.jpg)*Vedle zahrádkářské kolonie je populární “hrad” Mirákulum*
  
Stavbu aktuálně platný územní plán umožňuje. Nicméně připravovaný Metropolitní plán vede území již jako zeleň. Kvůli průtahům a problémům s Metropolitním plánem ale stále platí územní plán, který umožňuje na daných pozemcích stavět.

Proti plánům developera se v podobě zmíněné petice postavili místní občané. Především jim vadí to, že přes masivní zahušťování výstavby v okolí se likviduje zbytek zeleně v pásu kolem Rokytky určený primárně pro rekreaci. Ten je při hezkém počasí už nyní na hranici své kapacity.

![](https://a.pirati.cz/resize/1200x675/praha9/img/articles/2021/jrd-rokytka.jpg)*Vizualizace projektu Zahrádky z pera developera JRD. Zdroj: [Web JRD](https://bydlimeurokytky.cz/predstaveni-zameru/)*

Zároveň je kritizován i samotný projekt, který do území bez jakékoliv veřejné vybavenosti, žádnou nepřináší. Oblast je tak mrtvou zónou, ve které nelze zařídit ani základní potřeby, a zcela tak popírá nejen principy výstavby moderních měst, ale i pravidla, která se nám podařilo nastavit v rámci Komise rozvoje území v tomto volebním období.

Projednání petice občanů na magistrátu navíc proběhlo v situaci, kdy na Radu hl. m. Prahy přišla žádost developera JRD o prodej koeficientů ze sousedního pozemku. Ten patří Praze. Díky spolupráci se zastupitelským klubem Pirátů na magistrátu (jmenovitě Tomášem Murňákem) se podařilo tuto ambici developera prozatím zastavit.

![](https://a.pirati.cz/resize/1200x675/praha9/img/articles/2021/stanek_v.jpg)*Podpisy na petici jsme pomáhali sbírat i během volební kampaně do sněmovních voleb.*

Předseda zastupitelského klubu Pirátů Praha 9 Václav Vislous proto oslovil a jednal se všemi zúčastněnými, aby našel možnou cestu ze situace, která se zdá být bezvýchodná. Developer totiž teoreticky může žádat o stavební povolení i bez koeficientů od Prahy. Musel by v takovém případě zmenšit svůj projekt o řádově 550 m2 podlahové plochy, tedy asi o osm bytů.

Po jednáních se zástupci magistrátu, stavebním úřadem, radním Markem Doležalem (TOP 09), představiteli petentů i zástupci developera se podařilo dosáhnout předběžné dohody na vypracování nezávislé územní studie, která posoudí nejen pozemky dnešní zahrádkářské kolonie, ale celkový rozvoj lokality.

![](https://a.pirati.cz/resize/1200x675/praha9/img/articles/2021/rokytka_mp.png)*Návrh Metropolitního plánu zahrnuje veškerou plochu původních zahrádek jako rekreační.*

V nejbližší době zasedne Komise rozvoje území MČ Praha 9, která má schválit studii i její základní parametry. Výsledkem by mělo být zhodnocení rozvoje celé oblasti a nástin možností vhodného urbanistického řešení, které zachová hodnotu a genius loci celé lokality i pro budoucí generace.

O vývoji situace vás budeme nadále informovat.

Více informací o petici najdete na [parkzahradky.cz](http://parkzahradky.cz).
